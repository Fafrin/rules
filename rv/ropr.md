# Rozpočtová pravidla

## Úvodní ustanovení

##### § 1 Účel předpisu

Rozpočtování má za cíl, aby hospodaření strany bylo předvídatelné, průhledné a vyloučilo nepřiměřenou závislost krajských sdružení na rozhodování orgánů strany na celostátní úrovni.

##### § 2 Soustava rozpočtů
(1) Všechny rozpočtové příjmy a výdaje jsou soustředěny v jediném rozpočtovém systému, který je veřejným informačním systémem strany vedeným finančním odborem. Rozpočet musí být v souladu s předpisy, s rozpočtovým výhledem, výsledky hospodaření za předchozí rok, účelovým určením peněz, dlouhodobými závazky strany a nadřízeným rozpočtem, kterým je příslušný rozpočet na vyšší organizační úrovni.

(2) Soustava rozpočtů, příslušnost orgánů a pořádková lhůta pro k projednání rozpočtů na nadcházející rok se stanoví následovně:

| Rozpočet                    | Předkladatel                                              | Schvalující orgán                     |
| -------------------         | --------------------------------------                    | ------------------------------        | 
| Rozpočet strany             | Do 15. 10. předloží republikové předsednictvo             | Do 5. 11. schválí republikový výbor   | 
| Rozpočet krajského sdružení | Do 10. 11. předloží předsednictvo krajského sdružení      | Do 1. 12. schválí krajské fórum       | 
| Rozpočet místního sdružení  | Do 6. 12. může předložit předsednictvo místního sdružení  | Do 31. 12. může schválit místní fórum |

##### § 3 Rozpočtové určení příjmů

(1) Účelově určené[^ucel] ve prospěch příslušného krajského sdružení jsou následující podíly příjmů: 

| Příjem                                        | Podíl  | 
| --------                                      | ------ | 
| Příspěvek na úhradu volebních nákladů         | 30 %   | 
| Stálý příspěvek                               | 20 %   | 
| Příspěvek na mandát poslance nebo senátora    | 50 %   | 
| Příspěvek na mandát zastupitele               | 80 %   | 
| Nájem a prodej spravovaného majetku           | 80 %   | 
| Členský příspěvek                             | 50 %   | 

(2) Příjmy z pořádání tombol, kulturních, společenských, sportovních, rekreačních, vzdělávacích a politických akcí jsou účelově určené ve prospěch organizační složky, která je uspořádala.

[^ucel]: § 7 pravidel hospodaření

##### § 4 Hospodaření s veřejnými penězi

(1) **Veřejnými penězi** se rozumí peníze ze státního příspěvku na úhradu volebních nákladů[^uhrada-nakladu] a příspěvku na činnost.[^cinnost] 

(2) Strana hospodaří s veřejnými penězi tak, aby se veřejnost mohla průběžně seznamovat s rozpočtovanými i skutečnými výdaji z veřejných peněz. Příjmová rozpočtová položka s veřejnými penězi je svázána (§ 8) s odpovídající výdajovou položkou. V rozpočtu se u obou druhů rozpočtových položek eviduje, zda jsou jejich zdrojem veřejné peníze. 

(3) Veřejné peníze jsou určeny jen na politickou činnost Pirátů a činnost s ní související (např. příprava návrhů zákonů, pronájem či koupě míst pro kontakt s veřejností, politické akce a kampaně, zapojení veřejnosti, politické vzdělávání, platby úřadům, provozní výdaje strany, veřejně prospěšné projekty v souladu s politickým programem, mezinárodní akce Pirátského hnutí). 

[^uhrada-nakladu]: § 85 zákona č. 247/1995 Sb., o volbách do Parlamentu České republiky, ve znění pozdějších předpisů, § 65 zákona č. 62/2003 Sb., o volbách do Evropského parlamentu, ve znění pozdějších předpisů.
[^cinnost]: § 20 odst. 2 zákona č. 424/1991 Sb., o sdružování v politických stranách a politických hnutích, ve znění pozdějších předpisů.

## Rozpočet

##### § 5 Obsah rozpočtu

**Rozpočet** je finančním plánem, kterým se řídí hospodaření na rozpočtové období jednoho kalendářního roku. 

##### § 6 Skladba rozpočtu

Rozpočet se skládá z 
*   a) příjmových rozpočtových položek (uvedených s kladnými částkami),
*   b) výdajových rozpočtových položek (uvedených se zápornými částkami), 
*   c) rozpočtové položky se saldem rozpočtu (přebytkem nebo schodkem),
*   d) informace o financování salda rozpočtu.

##### § 7 Rozpočtová položka

(1) Rozpočtová položka je oddělenou částí rozpočtu, u které musí být uvedeny následující informace:
*   b) název, který vymezuje původ příjmů nebo druh výdajů, v souladu s případným účelem peněz,
*   e) rozpočtový limit, tedy nejvyšší přípustný výdaj nebo příjem rozpočtové položky,
*   f) odpovědná organizační složka, která s rozpočtovou položkou hospodaří,
*   g) datum registrace rozpočtové položky, pokud již byla registrována.

(2) U rozpočtové položky se dále uvedou následující doplňkové informace, pokud je to možné:
*   a) účel peněz podle pravidel hospodaření, který je společný pro peníze v rozpočtové položce,
*   b) vazba na jinou rozpočtovou položku (§ 8), pokud existuje,
*   c) informace o tom, zda jde o veřejné peníze (§ 4 odst. 2),


##### § 8 Vazba mezi rozpočtovými položkami

**Vazba** mezi příjmovou a výdajovou rozpočtovou položkou je tehdy, pokud mají být výdaje ve výdajové rozpočtové položce financovány z příjmové rozpočtové položky (např. výdajová rozpočtová položka na volební kampaň bude financována z příjmové rozpočtové položky s dary na kampaň určenými). To platí i v případě, pokud se na jedné nebo na obou stranách vazby nachází více rozpočtových položek. Výdaje z nevázaných rozpočtových položek se financují z ostatních příjmů bez vazby.

##### § 9 Příjmy rozpočtu
Jako příjmy se v rozpočtu vedou příjmy stanovené zákonem[^prijmy], jakož i výsledky hospodaření převedené z minulého rozpočtového roku a případně příjmy z nadřízeného rozpočtu (§ 2 odst. 1).

[^prijmy]: § 17 odst. 4 zákona č. 424/1991 Sb., o politických stranách a politických hnutích, ve znění pozdějších předpisů.

##### § 10 Výdaje rozpočtu

Jako výdaje se v rozpočtu vedou výdaje stanovené zákonem[^vydaje], jakož i výdaje do podřízeného rozpočtu. 

[^vydaje]: § 18 odst. 1 písm. c) zákona č. 424/1991 Sb., o politických stranách a politických hnutích, ve znění pozdějších předpisů.

##### § 11 Rezerva předsednictva

Rezerva předsednictva je výdajovou rozpočtovou položkou, ze které republikové předsednictvo platí rozpočtově nezajištěné výdaje v průběhu rozpočtového období podle svého uvážení. Rezerva předsednictva nesmí přesahovat pětinu celkových příjmů ani výdajů rozpočtu.

##### § 11 Omezení schodkového rozpočtu

Schodek rozpočtu je přípustný pouze v případě, že 
* a) je potřebným způsobem financován, 
* b) počítá s ním rozpočtový výhled a 
* c) existují velmi pravděpodobné zdroje, ze kterých bude v následujícím rozpočtovém období vyrovnán. 
* d) není dále prohlubován schodek z minulých období.

## Základní rozpočtové postupy

##### § 12 Návrh rozpočtu

(1) Návrh rozpočtu musí být v souladu s tímto předpisem a musí obsahovat název strany nebo oblastního sdružení, pro které se rozpočet sestavuje, jakož i jednotlivé rozpočtové položky.

(2) Návrh rozpočtu předkládá příslušné předsednictvo schvalujícímu orgánu, který se o něm usnáší. Schvalující orgán musí mít skutečnou možnost a dostatečný čas, aby se s návrhem seznámil, případně v návrhu z vlastního podnětu provedl změny. Hlasování o rozpočtu je třeba řádně oznámit. 

##### § 13 Registrace rozpočtu
(1) Schválený rozpočet předkládá bez zbytečného odkladu příslušné předsednictvo k registraci finančnímu odboru. 
Finanční odbor registruje jednotlivé rozpočtové položky rozpočtu předloženého k registraci, které jsou v souladu s předpisy. 

(2) Finanční odbor vyrozumí předkladatele rozpočtu o zjištěných nedostatcích, neregistrovaných rozpočtových položkách a možnostech nápravy. 

##### § 14 Změna rozpočtu

(1) Rozpočet smí být měněn pouze některým z následujících rozpočtových opatření:

* a) **Rozpočtový dodatek**. Rozpočet smí schvalující orgán v průběhu rozpočtového roku změnit; postupuje se obdobně podle ustanovení o rozpočtu. Jde o jediné rozpočtové opatření, které vyžaduje souhlas schvalujícího orgánu.
* b) **Náprava nedostatků**. Předkladatel je zmocněn podle své úvahy napravit nedostatky zjištěné během registrace rozpočtové položky nebo v návaznosti na změnu skutečností, a to jen v nezbytném rozsahu zjištěných nedostatků.
* c) **Zkrácení rozpočtové položky**. Určitou výdajovou rozpočtovou položku smí předsednictvo nejvýše jednou během rozpočtového období zkrátit nejvýše o jednu pětinu; postupuje se obdobně jako u žádosti o proplacení. Takto získaná částka se převede do jiné rozpočtové položky.
* d) **Přesunutí rezerv**. Příslušné předsednictvo může kdykoliv během rozpočtového období svou rozpočtovou rezervu zcela nebo zčásti převádět do jiné rozpočtové položky rozpočtu. 
* e) **Automatická změna rozpočtu**. Při automatické změně rozpočtu změní finanční odbor příjmovou rozpočtovou položku a ve vazbě na tuto změnu upraví i rozpočtovou rezervu tak, aby zůstala v povoleném rozmezí (§ 11). Nepostačuje-li taková změna, upraví výši přebytku rozpočtu. Není-li v rozpočtu přebytek nebo není změna dostatečná, vyzve příslušné předsednictvo k nápravě nedostatků nebo provedení jiné změny rozpočtu. 

(2) Změnu rozpočtového výhledu, výdajové rozpočtové položky nadřízeného rozpočtu, rozpočtových pravidel a jiných ovlivnitelných skutečností lze provést jen v rozsahu, který nemá vliv na výdaje, které strana již zaplatila, ujednala nebo schválila.

##### § 15 Změna skutečností 
 
V návaznosti na opravu odhadu podle schváleného výsledku hospodaření, nepředvídané skutečné příjmy, organizační změny, prokazatelné opravy rozpočtových položek v důsledku podstatného snížení skutečných příjmů oproti očekávání, daňové změny a jiné ovlivnitelné i neovlivnitelné závazné skutečnosti provede finanční odbor automatickou změnu rozpočtu (§ 14 odst. 1 písm. e).

##### § 16 Rozpočtové provizorium

V **rozpočtovém provizoriu** se v rozpočtovém období hospodaří, pokud byla porušena povinnost sestavit rozpočet, a to až do registrace rozpočtu. V rozpočtovém provizoriu finanční odbor na žádost předkladatele rozpočtu registruje bez schválení schvalujícího orgánu jen výdajovou položku obsahující rozpočtovou rezervu ve výši, která nepřesáhne výši rezervy předsednictva v minulém rozpočtovém období.

##### § 17 Pracovní rozpočet

V rámci schváleného rozpočtu předsednictvo může schválit pracovní rozpočet volební kampaně, orientační rozpočet organizační složky nebo jiný nezávazný pracovní rozpočet. 

##### § 18 Rozpočtová kontrola

Příslušné předsednictvo zajistí, aby na úrovni organizační jednotky, která sestavuje rozpočet, byla zřízena kontrolní komise.[^kk] Dokud není kontrolní komise zřízena, hospodaří se v rozpočtovém provizoriu (§ 16). Vnitřní[^prah] a vnější[^rr] rozpočtovou kontrolu upravuje jiný předpis.

[^kk]: Čl. 7 odst. 4 písm. c) stanov.
[^prah]: Pravidla hospodaření.
[^rr]: Rozhodčí řád. 

## Další dokumenty

##### § 19 Rozpočtový výhled

(1) **Rozpočtový výhled** je finančním plánem, kterým se řídí hospodaření na výhledové období mezi volbami do Poslanecké sněmovny Parlamentu České republiky. 

(2) Rozpočtový výhled 
* a) obsahuje přehled předpokládaných souhrnných příjmů a výdajů ve výhledovém období, 
* b) vyčísluje dlouhodobé závazky a jiné povinnosti a odhaduje výdaje na nejnáročnější plánované činnosti ve výhledovém období,
* c) určuje základní ukazatele pro rozpočty přijaté ve výhledové době včetně odhadovaných příjmů a výdajů rozpočtu a výdajů na podřízené rozpočty,
* d) stanoví, které ukazatele jsou informativní a které jsou závazné. 

(3) Návrh rozpočtového výhledu může předložit až republikové předsednictvo zvolené po volbách.[^nove-predsednictvo] Dále se postupuje jako u rozpočtu.

[^nove-predsednictvo]:  Čl. 6 odst. 9 stanov.

##### § 20 Výsledky hospodaření

(1) **Výsledky hospodaření** jsou informace o plnění rozpočtu v předchozím rozpočtovém období, které schvaluje republikový výbor. Výsledek hospodaření se převádí do rozpočtu na následující rok. 

(2) Pro účely projednávání rozpočtu na následující rozpočtové období, pokud není dosud schválen výsledek hospodaření, se použije odhad finančního odboru. Pokud se odhad liší od skutečnosti, provede se po schválení výsledku hospodaření automatická změna rozpočtu (§ 14 odst. 1 písm e).

(3) Výsledky hospodaření předloží republikové předsednictvo republikovému výboru ke schválení do 1. 2. následujícího roku.

##### § 21 Výroční finanční zpráva

(1) **Výroční finanční zprávu**, její obsah a předložení upravuje zákon.[^VFZ]

(2) Výroční finanční zprávu zpracovává pro republikové předsednictvo finanční odbor a republikové předsednictvo ji předloží do 1. 3. následujícího roku republikovému výboru ke schválení. Republikový výbor předloží zprávu celostátnímu fóru k projednání v referendu[^Referendum] do 10. 3. následujícího roku.

[^VFZ]: § 18 zákona č. 424/1991 Sb., o sdružování v politických stranách a politických hnutích, ve znění pozdějších předpisů.
[^Referendum]: § 27 a násl. jednacího řádu celostátního fóra.

## Závěrečná ustanovení

##### §22 Prováděcí předpisy

Tento předpis provede finanční odbor: Vyhláškou stanoví zejména jednotné třídění příjmů a výdajů, závazné pro rozpočty, sledování jejich plnění a pohyby na účtech finančních aktiv.
