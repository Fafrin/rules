# Pravidla hospodaření


## Úvodní ustanovení

##### §1 Účel předpisu

Pravidla hospodaření stanovují způsob, kterými organizační složky strany nakládají s majetkem strany (čl. 15(2) St), aby bylo toto nakládání efektivní a transparentní a předešlo se škodám.

##### §2 Základní zásady

(1) **Organizační složka** znamená organizační jednotku nebo orgán strany.

(2) **Majetek** strany sestává z

*  a) peněz,

*  b) věcí a

*  c) práv.

(3) *Účel hospodaření*. Účelem veškerého hospodaření je prospěch strany. S prostředky s určeným účelem lze rovněž hospodařit za tímto účelem, pokud se shoduje s cíli strany (čl. 2 St). 

(4) **Hospodář** označuje fyzickou osobu, prostřednictvím níž organizační složka hospodaří s majetkem strany. Hospodářem pro všechny úkony je vedoucí pracovník organizační složky (vedoucí, předseda). Organizační složka může stanovit další hospodáře pro všechny úkony a hospodáře pro některé zvláštní úkony.

(5) *Závazek hospodáře*. Používáním prostředků se hospodář zavazuje jednat podle předpisů strany. 

(6) Nikdo nesmí jednat ve střetu zájmů. Hospodář ve střetu zájmů to oznámí organizační složce, která jeho prostřednictvím hospodaří, aby ho mohla v dané věci nahradit. 

## Lidské zdroje a zakázky

##### §3 Výběrová řízení

(1) Zaměstnanecká místa se vytvářejí výhradně na základě usnesení republikového výboru.

(2) Na každou zakázku či zaměstnanecké místo, jehož náklady mají celkem přesáhnout 50 000 Kč, musí vypisující organizační složka vypsat veřejné výběrové řízení ve dvou fázích:

*  a) v první fázi se stanoví požadavky na dodávku a způsob, kterým se vybere vítěz,

*  b) v druhé fázi vítěze vybere komise o nejméně třech členech.

(3) V první fázi rozhoduje hospodář organizační složky; proti zadání lze podat rozklad k republikovému předsednictvu resp. ke krajskému fóru sdružení. 

(4) Ve druhé fázi rozhoduje komise sestavená z odborníků způsobem schváleným v první fázi. Její rozhodnutí lze přezkoumat u rozhodčí komise, za špatný postup odpovídají členové komise společně a nerozdílně podle ustanovení o škodě. Přezkum ve druhé fázi nemá odkladný účinek.

(5) Nevyhlásí-li organizační složka v rozporu s odstavcem 1 výběrové řízení, sníží se jí o přečerpanou částku rozpočet v následujícím roce, čímž není dotčena přezkumná pravomoc.

##### §4 Dobrovolnictví

(1) Všichni členové a příznivci pracují pro stranu dobrovolně a mají nárok na plnění pouze v případě, kdy to výslovně stanoví předpis, a to v jeho mezích a způsobem v něm stanoveným.

(2) Má-li být cesta hrazena, využívá se při plnění stranických úkolů přednostně nejlevnější dopravy: autem, autobusem, vlakem a ve městech prostředky městské hromadné dopravy. Vozidel taxi lze použít jen ve výjimečném případě, a to vždy jen k plnění náhlých, nepředpokládaných úkolů či hrozí-li nebezpečí z prodlení. Tím není dotčena podmínka schválení hospodáře. 

(3) Nevyplývá-li povinnost úhrady stravného a času stráveného na cestách z příslušných zákonů, nebudou tato plnění poskytována.

## Majetek

### Obecná ustanovení

##### §5 Transparence

(1) Bankovní účty strany zveřejňuje banka na své internetové stránce. 

(2) Na webu se zveřejňují:

*  a) doklady na výdaje, 

*  b) výroční finanční zprávy, 

*  c) účetnictví, 

*  d) rozpočty a jejich plnění,

*  e) veškeré písemné smlouvy, 

*  f) soupis věcí, které přísluší každé organizační složce, s jejich odhadní hodnotou a místem výskytu. 

(3) Výjimku z tohoto paragrafu může pro jednotlivý případ schválit republikový výbor.

##### § 5a Účel věci 

(1) Věc může být určena pro některý účel, případně také k užívání určitým orgánem strany. Věc je dovoleno užít jinak, jen pokud to není na újmu určenému účelu. Věc s určeným účelem je zakázáno zcizit za jiným účelem.

(2) Účelové určení vzniká, pokud tak stanoví předpis[^ropr] nebo právní jednání, které stranu zavazuje.[^zavazek]

(3) Pokud pro trvalou překážku nelze věc použít k určenému účelu, rozhodne její správce, že se použije k podobnému účelu, nebo účelové určení zruší a použije ji k plnění svých úkolů.

[^ropr]: Rozpočtová pravidla.
[^zavazek]: Účelově určený dar, závěť.

##### § 6 Správa věci

Věc spravuje[^sprava-veci] organizační složka, která ji za stranu obdržela, případně která má plnit úkoly, k nimž je věci zapotřebí. 

[^sprava-veci]: § 1400 a násl. občanského zákoníku.


##### § 6b Záměr

(1) **Záměr** je souhrn všech dílčích závazků, které jsou potřebné ke splnění určitého úkolu. 

(2) **Hodnotou záměru** je součet hodnot[^hodnota] všech dílčích závazků. Hodnotu záměru je třeba vždy odhadnout před závazkem. Při určování hodnoty záměru se přihlíží k souhrnu plnění za období jednoho roku, jde-li o závazek k opakovanému plnění na neurčitou dobu (nájem, závislá práce a jiné).

(3) Zakazuje se záměr rozdělit na dílčí části tak, aby tím došlo ke snížení jeho hodnoty. Stane-li se tak, k rozdělení se nepřihlíží.

[^hodnota]: § 492 zákona č. 89/2012 Sb., občanský zákoník. 


##### Péče řádného hospodáře 
(3) Majetek musí být využíván účelně a hospodárně k plnění cílů strany a k výkonu stanovených činností. Jiným způsobem lze majetek použít nebo s ním naložit pouze za podmínky, že to republikový výbor v jednotlivém případě schválí. Organizační složka si počíná tak, aby svým jednáním majetek nepoškozovala a neodůvodněně nesnižovala jeho rozsah a hodnotu anebo výnos z tohoto majetku.

##### §7 Účetní doklady

(1) *Včasnost a doklady*. Hospodaří se řádně a včas. Pokud někdo nedodá doklady o transakci pro účetní účely ve stanovené lhůtě, jeho nárok propadá a nelze ho vymáhat ani u soudu. 

(2) Na plnění poskytnutá na základě smlouvy poskytne přijímající doklad. Jinak vystaví doklad o plnění finanční odbor. 

(3) Pokud jsou s vystavením dokladu spojeny dodatečné náklady, uhradí je ten, kdo plnil, jen tehdy, žádá-li o doklad později než po dvou měsících od plnění. 

##### §8 Nabývání

Strana nabývá majetek jen od těch, 

*  a) kdo se náležitě identifikovali (§18(1)d ZPS), a

*  b) případné bezúplatné plnění není zakázáno (§19 ZPS) a 

*  c) za plnění se neočekává politický prospěch, kterým není naplňována politika strany.

##### §9 Zcizení

(1) Pro zcizení musí mít hospodář důvod v rozpočtu (peníze) nebo usnesení (věci a práva) příslušné organizační složky nebo účelovém určení ke zcizení. 

(2) *Vyšší zcizení*. Zcizení majetku hodnoty větší než 5 000 Kč musí schválit 

*  a) u kraje krajské fórum, 

*  b) u orgánů strany republikové předsednictvo.

(3) *Výjimečné zcizení*. Zcizení majetku hodnoty vyšší než 50 000 Kč musí navíc schválit republikový výbor.

(4) *Převod věcí v rámci strany*. K převodu správy věcí v rámci strany stačí svolení dotčených organizačních složek. Tento převod může podléhat přezkumu.

(5) *Dary cizím subjektům*. Výše hodnoty všech darů strany subjektům mimo stranu v rozpočtovém roce nesmí překročit 10 procent příjmů organizační složky, ani částku 20 000 Kč. Vyšší dary musí schválit republikový výbor. Za porušení tohoto pravidla nese hmotnou odpovědnost ten, kdo dar schválil nebo provedl převod. V případě kolektivního rozhodnutí hlasováním nesou členové orgánu, hlasující pro poskytnutí daru, hmotnou odpovědnost poměrnou částí z hodnoty daru.

###  Zvláštní ustanovení 

#### Peníze

##### §10 Bankovní účty

(1) Veškeré peníze strany jsou výlučně na transparentních bankovních účtech strany; strana hospodaří elektronicky. 

(2) Předseda strany nebo vedoucí finančního odboru zřídí k účtu dispoziční právo jen hospodáři, který sepíše s Českou pirátskou stranou dohodu o hmotné odpovědnosti. 

(3) *Vyplacení peněz*. Peníze se dostávají organizačním složkám tak, že účetní orgán 

*  a) buď nárok zpětně proplatí nebo 

*  b) na ohlášku převede peníze na účet dodavatele nebo zprostředkovatele. 

(4) *Podmínky vyplacení*. Při vyplácení peněz účetní orgán zkoumá

*  a) zda byl nárok schválen hospodářem a má oporu v rozpočtu,

*  b) zda byl nárok doložen a odpovídá těmto pravidlům,

*  c) zda nárok předložila oprávněná osoba, 

*  d) zda je na účtu dost peněz.

(5) *Účetní orgán*. Účetní orgán odmítne nároky, které nevyhovují zásadám hospodaření. Účetní orgánem je finanční odbor. 

(6) *Fikce zprostředkovatele*. Pokud nejde o plnění na základě jiné smlouvy, znamená převedení peněz účetním orgánem na ohlášku uzavření zprostředkovatelské smlouvy se zamýšleným účelem. Pokud se smlouva z jakéhokoliv důvodu zanikne nebo není poskytnuto zamýšlené plnění, musí se organizační složka domáhat vrácení peněz a pokud to nepřinese úspěch, neprodleně o tom informovat finanční odbor, který podá žalobu.

##### §11 Stranické účty

(1) Pokud není stanoveno jinak, používá se hlavní účet strany. Ostatní účty se vedou u stejné banky jako hlavní účet strany. Vedení bankovního účtu se volí tak, aby straně nemohl způsobit nepředvídatelné výdaje s jeho vedením; práva osob disponujících s účtem se volí tak, aby snižovaly riziko zneužití.

(2) *Zvláštní účty*. Finanční odbor může ve spolupráci s republikovým předsednictvem rozhodnout o zřízení zvláštního bankovního účtu. Zvláštní účet musí být vymezen věcně, nikoliv územně (například spořící účet, volební účet).

##### §12 Krajské peníze

Peněžní prostředky krajů leží na hlavním účtu.

##### §13 Nabývání peněz

(1) Peněžité dary přijímá Česká pirátská strana jen prostřednictvím bankovního účtu. Pokud se jí dárce nepodaří identifikovat, dar vrátí. Nepodaří-li se dar vrátit, dar převede ve prospěch České republiky. 

(2) Převod na účet České pirátské strany do výše 50 000 Kč na osobu za rok se považuje za dar, pokud z okolností nevyplývá něco jiného nebo pokud převodce neoznámil včas svůj omyl. 

(3) Jednání, kterým strana nabývá peníze a jiné věci s cenou odhadnutou do výše 50 000 Kč nevyžadují souhlas. Vyšší dary a přijetí dědictví vyžadují předchozí souhlas republikového předsednictva a ověřené kopie darovacích smluv.

####  Věci 

##### §14 Správa

(1) **Věci** znamenají v tomto předpise 

*  a) hmotné předměty (včetně bytů a nebytových prostor) a ovladatelné přírodní síly využitelné člověkem vyjma peněz a 

*  b) práva, na která pohlíží právo jako na věci.

(2) Z věci pobírá požitky a spravuje ji organizační složka podle účelového určení, jinak územně příslušné krajské sdružení (nemovitosti) nebo příslušná organizační složka. Při zrušení organizační složky se při rozhodování o jejím majetku postupuje obdobně.

(3) Správa věcí zahrnuje i údržbu a bezplatné poskytovaní služeb souvisejících s nepeněžitým majetkem organizačním složkám a nakládání s majetkem. Není-li dohodnuto jinak, výdaje na údržbu nese příslušná organizační složka.

##### §15 Nabývání věcí

(1) Kdo nabyde věc za stranu, zařadí ji do evidence věcí a odevzdá ji do správy příslušné organizační složce. Do doby určení ji spravuje sám.

(2) Nabývat za stranu věci může každý člen strany, pokud není majetek zatížen. Do okamžiku převzetí příslušnou organizační jednotkou ho může strana majetek odmítnout. V tom případě majetek přejde na člena, který majetek nabyl, a to bez ohledu na to, zda jeho členství ještě trvá. 

#### Práva

##### §16 Další jednání

Při dalším nakládání s právy (zástavní právo, věcná břemena, nájem atd.) se postupuje obdobně jako u majetku.

##### §17 Licence

K předmětům autorského práva, které byly vytvořeny pro Českou pirátskou stranu jejími členy nebo na objednávku má Česká pirátská strana od nositele práv nevýhradní licenci [CC-BY-SA](http://creativecommons.org/licenses/by-sa/3.0/deed.cs) a může v jejích mezích udělovat podlicence a užívat předmět pro své propagační účely, a to i bez jména autora, je-li to při užití obvyklé. 

## Závěrečná ustanovení

##### §18 Zajištění závazků

(1) Tento předpis zavazuje všechny členy České pirátské strany.

(2) Ve vztazích, kterých se účastní osoby, které tento předpis nezavazuje, musí jednající člen zajistit smluvní zajištění závazků tak, jak to stanovuje tento předpis.

##### §20 Sankce zastavení peněz

Porušuje-li organizační složka i přes upozornění zásady hospodaření, finanční odbor jí zastaví přívod peněz, dokud své chování nenapraví a neuhradí případnou škodu. Nestane-li se tak do dvou měsíců, vyšle finanční odbor do organizační složky svého člena, který smí učinit veškeré kroky nutné k nápravě.

##### §21 Prováděcí předpisy

Tento předpis provede finanční odbor: Vyhláškou stanoví zejména

*  a) variabilní symboly pro všechny příchozí platby na účet,

*  b) propadnou lhůtu pro doložení transakce dokladem podle §7(1) v rozmezí jednoho týdne a tří měsíců,

*  c) lhůty pro zpětné proplacení a ohlášku podle §10(3), které nepřesahují lhůtu podle písmena b),

*  d) výši náhrady za cesty autem podle §4(2); tato výše nesmí přesahovat výši stanovenou obecně závazným předpisem,

*  e) jiný způsob zveřejňování informací podle §5(2), který zajišťuje stejnou publicitu, pokud by tomuto účelu web nevyhovoval,

*  f) lhůtu pro oznámení omylu podle §13(2).


